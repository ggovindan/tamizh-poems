                                               
      சுந்தர காண்டம் (தினசரி பாராயணம்)     
1. சுந்தர காண்டம் எனும் பெயர் சொல்லுவாய் இதை சுகம் தரும் சொர்க்கம் என்றே கருத்தினிலே கொள்வாய்
கண்டேன் சீதையை என்று காகுத்தனிடம் சொன்ன கருணை மிகு ராம பக்த ஆஞ்சநேயன் பெருமை இது.

2. அஞ்சனை தனையன்  அலை கடல் தாண்டவே ஆயத்தமாகி நின்றான் இராமபாணம் போல் இராட்சசர்
மனை நோக்கி இராஜ கம்பீரத்தோடு இராமதூதன் சென்றான்.

3. அங்கதனும் ஜாம்பவானும் அனைத்து வானரர்களும் அன்புடன் விடை கொடுத்து வழி அனுப்பினரே
வானவர்கள் தானவர்கள் வருணாதி தேவர்கள் வழியெல்லாம் கூடி நின்று பூ மாரி பொழிந்தனரே.

4. மைநாக பருவதம் மாருதியை உபசரிக்க மகிழ்வுடன் மாருதியும் மைநாகனை திருப்தி செய்து
சுரசயை வெற்றி கொண்டு சிம்ஹியை வதம் செய்து சாகசமாய் சமுத்திரத்தை தாண்டியே இலங்கை சென்றான்.

5. இடக்காக பேசியே இலங்கையின் தேவதையை இடக்கையால் தண்டித்தவன் இதயத்தை கலக்கினான்.
அழகான இலங்கையில் அன்னை ஜானகியை அங்குமிங்கும் தேடியே அசோகவனத்தில் கண்டான்.

6. சிம்சுபா மரத்தடியில் ச்ரீ ராமனை தியானம் செய்யும் சீதாபிராட்டியைக் கண்டு சித்தம் கலங்கினான்.
ராவணன் வெகுண்டிட ராட்சசியர் அரண்டிட வைதேகி கலங்கிட வந்தான் துயர் துடைக்க.

7. கணையாழி கொடுத்து ஜெயராமன் சரிதம் சொல்லி சூடாமணி பெற்றுக் கொண்ட சுந்தர ஆஞ்சநேயர்
அன்னையின் கண்ணீர் கண்டு அரக்கர் மேல் கோபம் கொண்டு அசோகவனம் அழித்து அனைவரையும் ஒழித்தான்.

8. பிரம்மாஸ்திரத்தினால் பிணைந்திட்ட ஆஞ்சநேயர் பட்டாபிராமன் தன் பெருமையை எடுத்துரைக்க
வெகுண்ட இலங்கை வேந்தன் வையுங்கள் தீ வாலுக்கு என்றான் வைத்த நெருப்பினால் வெந்ததே இலங்கை நகர்.

9. அரக்கனின் அகந்தையை அழித்திட்ட அனுமானும் அன்னை ஜானகியிடம் அனுமதி பெற்றுக் கொண்டான்.
ஆகாய மார்க்கத்தில் ஆஞ்சநேயன் தாவி வந்தான் அன்னையை கண்டு விட்ட ஆனந்தத்தில் மெய் மறந்தான்.

10. ஆறாத சோகத்தில் ஆழ்ந்திருந்த ராமனிடம் ஆஞ்சநேயர் கை கூப்பி வணங்கி கண்டேன் சீதையை என்றான்.
வைதேகி வாய் மொழியை அடையாளமாகக் கூறி சொல்லின் செல்வன் சுந்தர ஆஞ்சநேயர் சூடாமணியை அளித்தான்.

11. மனம் மகிழ மாருதியை மார்போடணைத்து ராமர் மைதிலியை சிறை மீட்க மறுகணம் சித்த மானான்.
ஆழ்கடலில் அற்புதமாய் அணைகட்டி படைகள் சூழ அனுமானும் இலக்குவனும் உடன் வரப் புறப்பட்டான்.

12. அழித்திட்டான் இராவணனை ஒழித்திட்டான் அதர்மத்தை அன்னை சீதாப் பிராட்டியை சிறை மீட்டு அடைந்திட்டான்.
அயோத்தி சென்று ராமர் அகிலம் புகழ் ஆட்சி செய்தார் அவனை சரணடைந்தோர்க்கு அவனருள் என்றென்றும் உண்டு.
(எங்கெங்கு இரகுநாத கீர்த்தனமோ அங்கங்கு சிரம் மேல் கரம் குவித்து மனம் போல் நீர் சொரிந்து ஆனந்தத்தில்
மூழ்கிக் கேட்கும் பரிபூர்ண பக்தனே ச்ரீ ஆஞ்சநேயனே உனைப் பணிகின்றோம் பன்முறை.)




