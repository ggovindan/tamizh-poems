
                                               
# சுந்தர காண்டம் (தினசரி பாராயணம்)     

1. சுந்தர காண்டம் எனும் பெயர் சொல்லுவாய் இதை சுகம் தரும் சொர்க்கம் என்றே கருத்தினிலே கொள்வாய்
கண்டேன் சீதையை என்று காகுத்தனிடம் சொன்ன கருணை மிகு ராம பக்த ஆஞ்சநேயன் பெருமை இது.

2. அஞ்சனை தனையன்  அலை கடல் தாண்டவே ஆயத்தமாகி நின்றான் இராமபாணம் போல் இராட்சசர்
மனை நோக்கி இராஜ கம்பீரத்தோடு இராமதூதன் சென்றான்.

3. அங்கதனும் ஜாம்பவானும் அனைத்து வானரர்களும் அன்புடன் விடை கொடுத்து வழி அனுப்பினரே
வானவர்கள் தானவர்கள் வருணாதி தேவர்கள் வழியெல்லாம் கூடி நின்று பூ மாரி பொழிந்தனரே.

4. மைநாக பருவதம் மாருதியை உபசரிக்க மகிழ்வுடன் மாருதியும் மைநாகனை திருப்தி செய்து
சுரசயை வெற்றி கொண்டு சிம்ஹியை வதம் செய்து சாகசமாய் சமுத்திரத்தை தாண்டியே இலங்கை சென்றான்.

5. இடக்காக பேசியே இலங்கையின் தேவதையை இடக்கையால் தண்டித்தவன் இதயத்தை கலக்கினான்.
அழகான இலங்கையில் அன்னை ஜானகியை அங்குமிங்கும் தேடியே அசோகவனத்தில் கண்டான்.

6. சிம்சுபா மரத்தடியில் ச்ரீ ராமனை தியானம் செய்யும் சீதாபிராட்டியைக் கண்டு சித்தம் கலங்கினான்.
ராவணன் வெகுண்டிட ராட்சசியர் அரண்டிட வைதேகி கலங்கிட வந்தான் துயர் துடைக்க.

7. கணையாழி கொடுத்து ஜெயராமன் சரிதம் சொல்லி சூடாமணி பெற்றுக் கொண்ட சுந்தர ஆஞ்சநேயர்
அன்னையின் கண்ணீர் கண்டு அரக்கர் மேல் கோபம் கொண்டு அசோகவனம் அழித்து அனைவரையும் ஒழித்தான்.

8. பிரம்மாஸ்திரத்தினால் பிணைந்திட்ட ஆஞ்சநேயர் பட்டாபிராமன் தன் பெருமையை எடுத்துரைக்க
வெகுண்ட இலங்கை வேந்தன் வையுங்கள் தீ வாலுக்கு என்றான் வைத்த நெருப்பினால் வெந்ததே இலங்கை நகர்.

9. அரக்கனின் அகந்தையை அழித்திட்ட அனுமானும் அன்னை ஜானகியிடம் அனுமதி பெற்றுக் கொண்டான்.
ஆகாய மார்க்கத்தில் ஆஞ்சநேயன் தாவி வந்தான் அன்னையை கண்டு விட்ட ஆனந்தத்தில் மெய் மறந்தான்.

10. ஆறாத சோகத்தில் ஆழ்ந்திருந்த ராமனிடம் ஆஞ்சநேயர் கை கூப்பி வணங்கி கண்டேன் சீதையை என்றான்.
வைதேகி வாய் மொழியை அடையாளமாகக் கூறி சொல்லின் செல்வன் சுந்தர ஆஞ்சநேயர் சூடாமணியை அளித்தான்.

11. மனம் மகிழ மாருதியை மார்போடணைத்து ராமர் மைதிலியை சிறை மீட்க மறுகணம் சித்த மானான்.
ஆழ்கடலில் அற்புதமாய் அணைகட்டி படைகள் சூழ அனுமானும் இலக்குவனும் உடன் வரப் புறப்பட்டான்.

12. அழித்திட்டான் இராவணனை ஒழித்திட்டான் அதர்மத்தை அன்னை சீதாப் பிராட்டியை சிறை மீட்டு அடைந்திட்டான்.
அயோத்தி சென்று ராமர் அகிலம் புகழ் ஆட்சி செய்தார் அவனை சரணடைந்தோர்க்கு அவனருள் என்றென்றும் உண்டு.
(எங்கெங்கு இரகுநாத கீர்த்தனமோ அங்கங்கு சிரம் மேல் கரம் குவித்து மனம் போல் நீர் சொரிந்து ஆனந்தத்தில்
மூழ்கிக் கேட்கும் பரிபூர்ண பக்தனே ச்ரீ ஆஞ்சநேயனே உனைப் பணிகின்றோம் பன்முறை.)


                                               பஜ கோவிந்தம் பொருளுரை.
1.கோவிந்தனைப் பூஜி  கோவிந்தனைப் பூஜி மூட மனமே கோவிந்தனைப் பூஜி
   குறித்த நேரம் வரும் போது இலக்கண விதிகள் உன்னைக் காப்பாற்றாது.
2. பொருளீட்டும் ஆசை விட்டு வேட்கையற்ற மனதினிலே நல்லெண்ணங்கள் கொள்வாய்.
    உள்ள உடைமைகள் வினைப்பயனாய் வந்தது உணர்ந்து உள்ளத்தை இயக்கிடுவாய்.
3.மங்கையர் மார்பினையும் தொப்புளும் கண்டு மோகம் கொள்ளல் வேண்டாம் இவை
   சதைப் பிண்டமேயாம். நற்சிந்தனைகள் மீண்டும் மீண்டும் மனதில் கொள்வாய்.
   4. தாமரை இலை மேல் ஓடும் நீர்த்துளி தன் இருப்பு போலே வாழ்வும் நிலையற்றது
   வியாதிகளும் கர்வங்களும் நிறைந்த இவ்வுலகம் சோகங்கள் நிரம்பியது- எனவே
5.எதுவரை சம்பாதிக்கிறாயோ அதுவரை உன் சொந்தங்கள் உன்னிடம் உறவாடும்
   வயதாகியபின் உன்னுடல் முடங்குகையில் ஒருவரும் உன்னுடன் பேசவும் மாட்டார்.
6.எதுவரை உன்னுடலில் மூச்சு உள்ளதோ அதுவரை உன் மக்கள் குசலம் கேட்பர்
  மூச்சு நின்ற பின் உடல் அழுக உன் மனைவியும் அவ்வுடல் கண்டு அஞ்சுவாளே.
7.குழந்தைப் பருவத்தில் விளையாட்டில் ஆட்டம், இளமைப் பருவத்தில் பெண்ணிடம் நாட்டம்
  முதுமைப் பருவத்தில் கவலையில் ஓட்டம், இறையினில் இல்லை எவர்க்கும் நாட்டம்.
8.யாருன் மனைவி யாருன் மக்கள் இச்சம்சார மாயை மிகவும் விந்தையே
  யாருடயவன் நீ எங்கிருந்து வந்தாய்நீ இவ்வுண்மையை நினை நீ இப்போதே.
9.நல்லோர் சேர்க்கையால் நாட்டமின்மை விளங்கும் நாட்டமின்மையால் வேட்கையின்மை அமையும்
  வேட்கையின்மையில் நிச்சலம் புரியும் நிச்சலம் கொண்டே ஜீவன் முக்தி அடையும்.
10. வயது முதிர்ந்த பின் ஏது காமவிகாரங்கள் நீர் முற்றும் வற்றிய பின் அங்கேது ஏரி
    செல்வமுழுதும் கரைந்தபின் ஏது சொந்தங்கள் உண்மை நிலை உணர்ந்தபின் ஏது சம்சார மாயை.
11.உள்ளது செல்வமே வலிமை என இறுமாப்பு வேண்டா காலமிதை எளிதில் கொண்டும்
   இம்மாயை தனை உணர்ந்த பின் பிரம்மத்தின் நிலை அடைந்து அதன் உள்ளே சென்றிடு.
12. பகல் இரவும் காலை மாலையும் குளிர் வசந்த காலங்களும் மீண்டுமீண்டும் வந்து போகும்
    காலத்தின் விளையாட்டில் ஆயுள் கரையும் இருந்தும் ஆசை எனும் காற்றுக்கு அழிவில்லை.
    13.மனைவி எங்கே உன் செல்வம் எங்கே கவலை ஏன் மக்கு ஆண்டவன் இல்லயா உனக்கு
   பிறவிப் பெருங்கடல் கடக்கும் தோணி நல்லோர் சேர்க்கையே எவ்வுலகும்.
14.ஜடாமுடியும் மொட்டையும் ஒவ்வொன்றாய் கொய்த தலைமுடியும் காஷாயமும் வயிற்றுப்
    பிழைப்புக்கென பலவித வேடமும் புனையும் இவர் யாவரும் பார்வை இருந்தும் பார்க்க இயலா மூடரே.
15.உடல் வாகு தேய்ந்திட தலை முடி நரைத்திட வாய்ப் பற்கள் விழுந்திட
   முதியோன் நடக்கத் தேவை கழி அப்போதும் விடவில்லை அவனாசை சுழி.

