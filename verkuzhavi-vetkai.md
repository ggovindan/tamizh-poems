
                                                   
                                                   
                                                   
                                                   
                                                   






                                                                                 வேற்குழவி வேட்கை (பொருள்)
1. தேவர், சித்தர், அசுரர்,தைத்தியர், கருடர், கின்னரர், நிருதர், கிம்புருடர், காந்தருவர்,இயக்கர், விஞ்சையர், பூதர், பசாசர்,அந்தரர், முனிவர், உரகர்,ஆகாய வாசியர், போக பூமியர் எனப்படும் பதினெட்டு கணங்களும் போற்றுகின்ற சேவடியில் உள்ள தண்டை ,கிண்கிணி, முதலியவை ஒலித்திடக் களங்க மற்ற நிலவை ஒத்த நின் அழகிய முக மண்டலம் ஒளி செய்யும் படி புன்முறுவல் செய்யும் உயிர்களுக்கு புகலிடமாய் உள்ளவனே..வேல் ஏந்திய குழந்தை திருமேனி கொண்டவனே.. என் செல்வமே  உன்னைக் காதலோடுத் தழுவிக் கொள்ள என் கைகள் நீளுகின்றனவே..நீ வந்தருளாய்.
2. சீவி முடித்த தலையில் செம்பொன்னாலான சுட்டியும், காதுகளில் நல்ல குண்டலங்களும், ஒளி செய்ய விளையாடும் வேற்குழவீ..உலகத்தைக் காண வெறுக்கும் என் கண்கள் உன்னைக் காண இச்சை கொள்ளுகின்றனவே... என்னைப் பணி கொள்ள என்ணி என் முன் வந்தருளாயா..
3. பாவலர் மெச்சிப்பாடும் வேற்குழவீ மிகச் சிவந்த உனது பவளம் போன்ற தெய்வத் திருவாயைத் திறந்து தூய இனிய மொழிகளைக் கூறுதற்கு இங்கு வந்தருளாயா..என் இறைவனே உன் மொழிகளைக் கேட்பதற்கு என் செவிகள் இச்சை கொள்ளுகின்றனவே..
4. பொன்னாலாகிய கண்டசரத்தை நன்கு அணிந்து பொன் ஒளி செய்யும் பெருமையுடைய வேற்குழவீ... உன்னை எண்ணுகின்ற உள்ளமும் வாயும் ஊறுகின்றனவே.. என் ஆர்வம் தீரும் படி நல்ல கொவ்வைக் கனி போன்ற நினது வாயிதழை எனக்கு தருதற்கு இங்கு வந்தருளாயா...
5. எண்ணுதற்கு அரிய வன்மையுடைய கூரிய வேலைப் பிடித்து கொண்டு வரும் கண்ணே... சிவந்த குழந்தைத் திருமேனியே... எனது கண்கள் நாடும் அழகனே...வேறு எதையும் நாடாத என் உள்ளம் உன்னை நாடுகின்றதே... இனிமை நிறைந்த நின் திருவாயால் எனக்கு முத்தம் தந்தருளாயா..
6. முத்தே மாணிக்கமே திருவிளையாடல் செய்யும் ஞான மேனியாகிய வேற்குழவீ  யாவற்றுக்கும் மூலமானவனே.. நினது உச்சியை நன்கு மோந்து கொள்ள என் மூக்கின் இச்சை மிகுகின்றதே. முல்லை வெட்சி கடம்ப மலர்களைத் தொடுத்த மாலை அணிந்து என் முன்பு வந்தருளாயா...


7. அழகு நிரம்பிய நல்ல இடையில் பொன் வடங்கள் ஆடும் படி விளையாடும் கூரிய வேலையுடைய குழவீ நினது கால்களையும் மையிட்ட கண்களையும் இன்பம் பெருகும்படி மோந்து கொள்ள என் மூக்கின் இச்சை மெய்யாய் பெருகு கின்றது. நீ இங்கு வந்தருளாயா...
8. பொன் போன்ற நின் திரு மேனியிலே நல்ல மலர் மணம் கமழும் இன்பனே.. வேற்குழவீ நீங்காத அன்பு விளங்கும் புன்முருவல் செய்கின்ற விருப்பத்தால் தோன்றும் நினது பல்லழகு எனது துன்பத்தை அழிக்கின்ற அம்பாகும் என்று என் நெஞ்சம் கூத்தாடுகின்றது. நீ இங்கு வந்தருளாயா..
9. இனிமை நிரம்பிய சிறந்த கரும்பே கற்கண்டே தேனே இனிய அமுதத்தை உண்ணும் கிளிப்பிள்ளையே.. வேற்குழவீ  அன்பரின் அன்பனே  உமாதேவியின் திருமகனே  நீ அணிவதற்கான நல்ல மாலை ஒன்று நான் அன்போடு தருவேன். அதை மறுக்காமல் ஏற்றுக்கொள்ள என் முன்பு வந்தருளாய்.
10. மாண்பு மிகுந்த சந்த முனிவராகிய அருணகிரிநாதரின் இன்ப வாழ்வே வேற்குழவீ நினது அழகைக் காணும்
பேறு பெற்றோர் இவ்வுலகில் வேறு ஒன்றையும் அழகு என்று காண்பாரோ? காண மாட்டார். இருவினை நுகர்ச்சிக்கு அஞ்சிய நான் உன்னை நன்கு காண இங்கு வந்துள்ளேன். எனது எண்ணம் வீணாகாதபடி இங்கு வந்து அருள்வாயாக.