# கந்தர் அலங்காரம்
1. அருணை வட வாயிலில் கணபதியின் தம்பி முருகனது தரிசனத்தைப் பெற்றேன்.
2. நற்பேறு தவம் இல்லாத என்னை முருகவேள் உலகமாயையிற் சிக்காது விடுவித்த பெருங்கருணையை என்னென்று வியப்பேன்.
3. பின்னர் ஆகட்டும் என்று இராமல் உடனே எழுத்துப்பிழை வரத வகையில் முருகன் திருப்புகழ்ப் பாக்களைப்பாடி உய்மின்கள்.
4. வேல் பட்டதனால் கிரௌஞ்சம் குலைந்தது சூரன் சேனை அழிந்தது. இந்திர லோகம் பிழைத்தது.
5. சூரனைக் கொன்றவனே ஐம்பொறிகளும் உன்னை நினைக்க ஒட்டாமல் தடுக்கின்றன. நான் என் செய்வேன்.
6. இவனால் நமக்கு ஊறு பின்னர் வரப்போகிறதென்று உணர்ந்து கடலும் மலையும் சூரனும் அழும்படி அழுத இளங்குழந்தையைப் பெரியோர் மலைக்கிழவன் என்று கூறுவது ஆச்சரியம்.
7. முருகவேளை நினைக்க நினைக்கக் கரும்பு தேன் இவைகளின் சுவையை வெறுக்கத்தக்க பேரின்பச் சுவையைப் பெறலாகும்.
8. அசுரரை சங்கரித்த அரசே வீணான தொழில்களைச் செய்யும் எனது மயக்க அறிவை நீக்கி அருளுக.
9. ஞான மலை மீது விளையும் தேனை வெட்ட வெளியில் விளங்கும் தனி நிலையை ஆறுமுகப்பெருமான் எனக்குத் தெளிவாக உபதேசித்தது என்ன ஆச்சரியம்.
10. வள்ளி நாயகன் எனக்கு உபதேசித்தது இன்னது என்று சுட்டிக் கூற முடியாதது.
11. வள்ளி கணவன் திறம் என்னைச் சொல்லுதற்கு இயலாத மௌன நிலையிற் சேர்த்தது.இஃது என்ன ஆச்சரியம்.
12. முருகன் வாகனமாம்மயிலின் தோகை அசைவால் உண்டாகும்காற்று பட்டு மேருமலையே அசைந்தது.மயில் அடியிட்டு நடக்க மலைகள் தூளாயின. கடல் அத்தூள் நிறைந்து மேடிட்டது.
13. முருகவேளின் சேவல் சிறகடிக்கக் கடல் கிழிந்தது. அண்ட கோள ஓடு உடைந்தது. நக்ஷத்திரங்கள் உதிர்ந்தன. மலைகள் பொடியாயின.
14. முருகவேளின் கிண்கிணி ஓசை கேட்டு அரக்கர்கள் அஞ்சினர். மலைகள் அதிர்ந்தன. தேவர்கள் பயம் நீங்கினர்.
15. சப்பாணி கொட்டி விளையாடும் சண்முகனே  பாசங்களிற் பட்டுக் கலங்கும் அடியேனை ஈடேற்றி அருளுக.
16. மண் மூவடி அளந்த திருமாலின் மருகன் முருகன் திருவடி மயில் மீதும் தேவர்கள் தலை மீதும் என் பாடற்புத்தகத்திலும் விளங்கிற்று.
17. மனத்தை ஒடுக்கிக் கோபத்தை விட்டொழித்து தானம் செய்து அடக்க நிலையில் இருந்தால் முருகன் அருள் தானே வந்து கூடும்.
18. மனமே முருகன் திருவடியைத் துணையாக் கொண்டு மௌன நிலையில் இருப்பாயாக. இந்நிலை உலகோர்க்குக் கிட்டுதல் அரிது.
19. இறந்தபின் உங்கள் செல்வப் பொருள் ஒன்றும் உங்களுக்கு உதவாது.ஆதலால் வேலனை வாழ்த்தி இயன்ற அளவு ஏழைகளுக்குத் தானம் செய்யுங்கள்.

20. **முருகா** உன்னை அறிந்து மௌன நிலையை அடைந்து முக்குணங்களைக் கடந்து யான் என்பது அற இவ்வுடற் பாசமும் அற்றது.
21. முருகனை வணங்காது வாழ எண்ணுகின்றீர்களே உங்கள் ஊழ்வினை உங்கள் செல்வத்தை அனுபவிக்க விடாது. ஈயாமற் சேர்த்துப் புதைத்த பணம் நீங்கள் இறந்தால் உங்களுடன் வராது.
22. முருகா உனது வேலும் மயிலும் துணை யிருப்பதால் நமக்கு மரண பயம் என்பது இல்லை.
23. திருமால் மருகன் உமா சுதன் சரவணன் வள்ளி காதலன் ஆன முருகன் தன்னை முத்தமிழ் கொண்டு வைதாரையும் உடனே வாழ வைப்பான். தமிழ் கடவுளாம் முருகனுக்கு அவ்வளவு ஆசை தமிழில்.
24. முருகா உன்னை மறவாது இருக்கின்றேன். இந்த உடல் அழிபடுமுன் வந்து காத்து அருள்.
25. நீயே வள்ளி மலைக்கு ஓடி வந்து வள்ளியை மணந்து கொள்ள முயன்றாய். ஆதலின் நான் அடியார்க்கு ஏவல் செய்பவன் என்று அன்று நீ எனக்கு உபதேசித்த ரகசியத்தை இந்த வள்ளி மலை பகிரங்க படுத்தி விட்டது.
26. முருக வேளுக்கு தொண்டன் நான்.என்னிடம் அவிரோத ந்ஜான வாள் உளது. அடா யமனே உனது தண்டும் சூலமும் கீழே விழும் படி உன்னைத் தாக்குவேன்.என் அருகே சற்று வந்து பார்.
27. சிவயோகிகளே முருகன் உபதேசித்த மொழியை அறிபவர்கள்.இறவார்கள் ஏனையோர். கர்மிகள் அறியார், இறப்பர்.
28. முருகவேளின் அரையிற்கட்டிய ஆடை, உடை வாள், வெட்சி மாலை, கோழிக்கொடி,மயில், வேல் இவை எனக்கு எம பயத்தை நீக்கி காலையும் மாலையும் என் முன் காட்சி தரும்.
29. முருகன் திருவடியில் வீழ்ந்து ஆசையுடன் வணங்கிப் போற்றி அவனைக் காணலாமே ஒழிய வேறு மனம் வாக்கு செயல் என்பனவற்றால் அப்பரம் பொருளை அடைய முடியாது.. இத்தன்மையன் என்று சொல்லவும் முடியாது.
30. வள்ளி கணவன் திருவருளாற் கிடைத்த திடசித்தம் என்னும் தெப்பம் கொண்டு காமத்தை வென்றேன்.
31. மனமே நீ முருகவேளின்வேல் மயில், திருவடி இவைகளை போற்றுகின்றாயில்லை. பெண்களின் மொழியையும், அடியையும், கண்களையும் வர்ணனை செய்து திரிந்து கொண்டு இருக்கின்றன.. நான் எப்படி முக்தி அடைவது?
32. முருகா நான் மீண்டும் பிறவாதிருக்க உனது திருவடி நிழலாம் வீட்டைத் தந்தருளுக..
33. துறவிகளின் உள்ளத்தையும் இழுத்து வதைக்கும் மாதர்களின் கண் வலையிற்பட்டுத் தவிக்கும் என்னை என்று காத்தருள்வாய்..
34. முருகவேளின் திருநாமங்களை செபிப்பவர்கள் இனிப் பிறவார், வறுமை நோயால் வருந்தார்.
35. கந்தா நான் மாதர்களின் கண் வலையில் மனம் கட்டுண்டு நெறி தவறிக் கிடக்கிறேன். எனக்கு ஞான கலையை உபதேசித்தருளுக..
36. சூரனை அட்டுப் பொன்னுலகைக் காத்த வீரனே.. நான் பக்தி வழியில் இறங்கி ஆனந்தம் அடைய என் மனக்கலக்கம் என்று தெளிவடையும்.
37. நெஞ்சே செல்வம் நிலையில்லை என்றுணர்ந்து சுகதுக்கங்களை நீ எப்போது கடந்து நிற்பாய். செங்கோட்டு வேலன் வேல் என்றெல்லாம் போற்றுகின்றாய் இல்லை..நீ இப்படி இருந்தால் எப்படி முக்தி கிடைக்கும்.
38. சூரனை அட்ட வீரனே நான் மாதர்களின் காமத்திற் பட்டபோதிலும் வேலாயுதத்தை மறவேன்.
39. குமாரக்கடவுளின் திருவுருவம் எனக்கு முன்னே தோற்றம் தருமாயின்,கெட்டநாள்,தீவினை,கெட்ட கிரகம், கொடிய கூற்று இவை ஒன்றும் எனக்கு கெடுதல் செய்ய முடியாது.
40. திருமாலின் மருகனே பிறப்பிறப்பை ஒழித்துஎன்னை உன்னுள்ளே ஐக்கிய மாக்கிக்கொள்ளும் ஒரு நாள் எனக்கு கிட்டுமா..
41. சேல் மீன் வயற்பொழிலை அழித்தது. கடப்பமாலை மாதர்களின் மனத்தை கலக்கி அழித்தது. வேல் கடலையும், சூரனையும்,எழுகிரி கிரௌஞ்சத்தையும் அழித்தது. முருகன் திருவடி பிரமன் எழுதிய என் தலை எழுத்தை அழித்தது.
42. முருகா பெண்ணாசை கொண்டு மயங்கும் நான் உய்ந்து ஈடேறும் படிஉனது திருவடியைத் தந்து அருளுக.
43. குருமூர்த்தியாம் முருகனை வணங்காத தலை (ஐயோ)எனக்கு எங்கிருந்து வந்து இவ்வாறு வாய்த்தது?
44. முருகனை அன்புடனே கூப்பித் தொழாத இக்கைகள் எனக்கு எங்கிருந்து வந்து கூடினவோ தெரியவில்லையே.
45. உடலை விட்டுப் பிரிந்த உயிர்க்கு முருகன் திருவடி தவிர வேறுதுணை கிடையாது.
46. சிவகுமாரன், சூரசம்மாரம் செய்தவன் ஆகிய முருகன் என்னை வாக்கும் உணர்வும் அற்றதுமான பேரின்ப நிலையிற் 'சும்மா' இரு என்று உபதேசித்தார்.
47. சிற்றின்ப உணர்ச்சி நீங்க முருகா நீ என்று என்னை உன்னோடு சேர்த்துக் கொள்வாய்.
48. என் செயல் ஒடுங்கின இடத்து பரமானந்தப் பெருங்கடல் வெள்ளத்தோன்ற அங்கே அறுமுகத்து அமுதை தரிசித்தேன்.
49. மாயம் நிறைந்த கிரௌஞ்சத்தையுமாணவம் நிறைந்த சூரனையும் அடக்குதற்கு நீ வேலைப் பிறயோகம் செய்தாய். அம்மாதிரிஎன் மயக்க அறிவையும் ஆணவத்தையும் அழிக்க உனது வேற்படையைத் தான் செலுத்த வேண்டி வருமோ.. முருகா நீ என்னை வழி படுத்த எந்த வழியைத் தான் குறித்துள்ளாய்.
50. நெஞ்சமே அரசர் வாழ்வு கூட நிலையற்றது.முருகனது அடியார் கூட்டத்துடன் சேர்ந்தால் தான் நிலை பெற்ற முக்தி வீடு கை கூடும்.
51. திருமால் மருகனே சூரனைக நடுங்க வைத்த மயில் வாகனனே உனது திருப்புகழைப் பாடுவேன்..யமன் வரும்போது நீ வந்து 'அஞ்சாதே' என்று எனக்கு தைரியம் கூறுக.
52. பசித்து யாசிப்பவர்க்கு பச்சையாகவோ வெந்ததாகவோ ஏதேனும் முருகனைத் தியானித்து உண்ணக் கொடுங்கள். அச்செய்கை நீங்கள் இறந்த பின் போகும் நெடு வழிக்குப் பொதி சோறு போல உதவும்.துனையாகவும் நிற்கும்.
53. முருகா உனது வேலையும் செவலையும் செந்தமிழ்ப் பாவால் துதிக்கும் விருப்பத்தை எனக்கு தந்தருளுக.
54. முருகனை தியானித்துத் தானஞ் செய்யாதவர்களின்  பொருள் அவர்களுக்கு பயன் படாமற்போய்க் கவலையை ஊட்டும்.
55. முருகா தானஞ் செய்யும் புத்தியை எனக்கு நீ கொடுக்கவில்லையே...சாத்ற்கும், மீண்டும் பிறத்தற்குந் தானா நான் வந்து உள்ளேன்.
56. யான் என்பது அற்றுப் போதல்,புலனொடுங்குதல், பரமானந்தத்தில் நிறைவு பெற்றிருத்தல், சும்மா இருத்தல், தியானத்தால் பிரணவ மத்தியில் முருகனை தரிசித்தல்,இறைவனுக்கும், இறைவன் அடியவர்க்கும் தொண்டு செய்தல்- இவை தம்மில் ஒரு நெறியும் இல்லாதவர் யம தூதர்கள் வரும் போது என்ன செய்ய முடியும்?
57. முருகன் புகழ் நூலைப் படியுங்கலள்.இழிவான மற்றவற்றைப் படியாதீர்கள்.இதை மறந்தவர்க்கு நரக வேதனையை ஞாபகம் ஊட்டுங்கள்.
58. வள்ளி நாயகனே.. அறுமுகவா என்று நாடோறும் கூறி ஏற்பவர்க்குப் பிடி சோறும் இடு.பி உண்ணுக..தீக்கு இறையாகி ஒரு பிடி சாம்பல் அளவும் கூடக் காணாது இந்த உடல்.
59. தேவேந்த்ர உலகுக்குச் சிரோரத்தினம் போன்ற முருகவேள் வள்ளிக்கு உகந்தவன், சிவபிராற்கு இனியவன்.
60. ஏற்பவர்க்கு இட்டது-முருகன் திருவருள் போலத்தக்க சமயத்தில் வந்து உங்களுக்கு உதவும். இடாது சேகரித்த மண்-பொன் பெண் இம் மூன்றும் உயிர் போகும் அந்த தனி வழிக்குத் துணையாக வாரா.ஆதலால் ஈதல் அறம் என்பதை உணர்வீர்களாக. கெட்டுப் போகாதீர்கள்.
61. மன வேதனையையும் உடல் வேதனையும் ஒழிக்க வேண்டி முருக வேளை நான் சிந்தித்துச் சேவித்து, வந்தித்து வாழ்த்தித் தரிசிக்கின்றேன் இல்லை.பொய்யை விட்டு மெய்யையே பேசுகின்றேன் இல்லை.
62. முருகவேள் உபதேசித்த உபதேசத்தின் பெருமைதான் என்னே.யான் எனது முதலிய சகல சேஷ்டைகளும் ஒடுங்கி விட்டனவே.
63. சிவனுக்கு வெண்தலை மாலை, திருமாலுக்குத் துளசி மாலை முருகன் திருவடிக்குத் தேவர்களின் திருமுடியும்,கடப்ப மாலையும், வேலுக்கு-கடலும், சூரனும், கிரௌஞ்சமும்- ஆபரணங்களாம்.
64. சிவகுருநாதனாம் முருகனை நான் போற்றி உய்ய அவரால் முன்பு சோதிக்கப்பட்ட எனது மெய்யன்பானது எங்கேனும் பொய்யாகுமோ.. ஒருகாலும் பொய்யாகாது.அவன் திருவருளை நினைந்து அழுதும், தொழுதும்,உருகும் இந்த நிலைத்த புத்தி எனக்கு எப்படிக் கூடிற்று. அவன் திருவருளால் தானே- என வியக்கின்றார்- அருணகிரியார்.
65. அட அந்தகா நான் முருகவேளின் சந்நிதியில் இருக்கின்றேன். நீ என்னை எதிர்த்தால் உன்னை வெட்டிப் புறங்காண்பேன்.ஆதலால் வந்த வழியைப் பார்த்து மரியாதையாய்ப் புறப்பட்டுப் போடா.
66. மயில் வாகனனே யமன் என்னைப் பிடிக்க வரும் பொழுது என்னை அவன் கையினின்றும் மீட்டுக் காத்தருளுக.
67. யாக்கை நிலையாமை செல்வ நிலையாமை என்பவற்றைப் பற்றி விரிவாய் பேசுவார்கள். ஆனால் பிச்சைஎன்று
ஒருவர் வந்தால் மெதுவாய் நழுவி எழுந்து போவாகள். இவர்கள் ஞானம் மிக நன்றாயிருக்கின்றது என்று தான் பரிகசிக்க வேண்டும்.
68. தேவசேனையின் நாயகரே அரிய பிறவியைப் பெற்றிருந்தும், நான் உன்னைப்பணிந்து வீட்டின்பம் பெறும் வழியைக் கற்றேனில்லை.
69. முருகன் திருவடியில் தமது மனத்தை நிலைக்கவைத்தவர்க்கு அந்த மனம் கால அளவு, உலக வாசனை என்பன நீங்கிக் கூத்தப்பிரானது திருக்கூத்தில் லயப்பட்டு ஆனந்தமயமாயிருக்கும்.
70. முருகனிடம் மௌனோபதேசம் பெற்று ஞான நிலையில் நான் இப்போது உள்ளேன். எமன் என்னிடம் வந்தால் எனது ஞான் வாள் கொண்டு அவனது சூலத்தைத் துண்டம் செய்வேன்.
71. முருகவேளின் திருவடி எனது கண்களுக்கும் முருகா முதலிய அவர் திருநாமங்கள்னான் உண்மையையே பேசுதற்கும்,அவருடைய பன்னிரு தோள்கள் என் பழவினையை அறுப்பதற்கும், அவருடைய வேலும் மயிலும் நான் பயந்து செல்லும் தனி வழிக்கும் துணையாகும்.
72. யோகிகளே அட யோகத்தால்[உடம்பை வருத்தும் யோகப் பயிற்சிகளால்] பயன் கிட்டாது.சிவயோகம் இன்னது என அறிந்து- முருக வேள் சொன்ன உபதேசப்படி'சும்மா' இருந்தால் முத்தி கிடைக்கும்.
73. முருகனை சாமளவும் மறவாதவர்க்குஒரு குறையும் வராது.
74. பிறத்தல்- இறத்தல், இரவு பகல் முதலான வற்றைக் கடந்த ஒரு பொருள் என்னைத் தன் வசப்படுத்தி மனோலயத்தைத் தந்துள்ளது. அதனால் வரும் பேரானந்தம் சொல்லும் தகைமையதன்று.
75. இராப்பகல் அற்ற இடத்தில் இருத்தற்கு, மனமும் புலனும் ஒடுங்கி, அன்புடனே முருகன் திருவருள் பெற்று அவனைத் தொழுதல் வேண்டும்.
76. நெஞ்சமே நமக்குப் புகலிடமே இல்லை.ஏனெனில் நீ பழநி, எனும் திருநாமத்தை ஜெபிக்கின்றாயில்லை.ஜெபிப்பவர்களை வணங்குகிறாயில்லை. முருகா என்று சொல்லுகிலை. தாராளமாக ஈதல் என்பதேஉன்னிடம் இல்லை.முருகனை நினைந்து பேரானந்தம் கொள்கின்றாயில்லை.
77. தணிகேசா உனது திருவடியை வணங்காத அவயவங்களை எனக்கென்றே படைத்த பிரமனுக்கு நான் யாது குற்றம் செய்தேன்.
78. நெஞ்சே நீ காமவலையிற் படாது முருகனது திருவடியை விரும்புவாயாக.
79. முருகனைப் போற்றாது வீண் பெருமை பேசிப் பொழுது போக்குகின்றீர்களே..இறந்து போம்பொது மாதரையும்,மாளிகையையும்,பணப்பையையும்,யார்தான் கூட எடுத்துக் கொண்டுபோக முடியும்..பேதை காள் இந்த உண்மை தெரியாது கெட்டுப் போகின்றீர்களே.
80. தணிகேசா பெண்ணாசையால் வரும் மனக் கவலை என்னைப் பீடியா வன்ணம் அருள் புரிதி.
81. பார்வதி பாலகனே யமன் என் முன் வந்தால் நீ மயில் மீது வந்து அருள் புரி.
82. ஓ யமனே முருக வேளின் வாளும் வேலும் என் தியானத்தில் சதா உள்ளன.ஆதலால் என்னிடம் வராதே.. வந்தால் உன் உயிரை வாங்கி விடுவேன்.
83. சூரனை அழித்த முருகாஎன் நெஞ்சையும் கடப்ப மாலையையும் உன் திருவடிக்கே செலுத்த அருள் புரிதி.
84. முருகவேள் தேவர்களின் சிறையை ஒழிக்க மயில் மீது ஏறி நடத்தினவுடன் சூரனுடைய சேனைகள் தோற்று அழிந்தன. அவர் வேலை செலுத்தினவுடன் அஷ்டகிரிகளும் வழிவிட்டு விலகின.
85. சிவ குமர கந்த என வாழ்த்தும் தொண்டு தான் எனக்குத் தெரியும். என் உயிர்  போம்போது அடியேன் உன் அடைக்கலம்.
86. கடினமான யோகாப்பியாசம் செய்யும் யோகிகளே வள்ளி நாயகன் திருவடியைத் தியானித்தால் முத்தி மிக எளிதிற் கிடைக்கும்.
87. வேற்கடவுளின் திருவருள் என்கின்ற கவசம் என்னிடம் இருப்பதால் யமனுடைய ஆயுதம் கூடஎன்னை ஊறு படுத்த முடியாது.
88. முருகவேளை தரிசிக்கப்பெற்ற தவச் சீலர்களிடம் எமனோலை ஒன்றும் செல்லாது.
89. அசுரர்களை சங்கரித்த அண்ணலே உன்னை வணங்காத மூடர்களுடன் கூடிக் குணங்கெட்ட என்னை ஈடேற்றி அருளுக.
90. என்னைப் பிரமன் தனது குறிப்பேட்டில் எழுதி வைத்த விஷயம் எங்கள் முருகவேள் அறிந்தால் அவர் அவனுக்கு இரு விலங்கு மாட்டி விடுவார்.
91. திருச்செங்கோட்டு வேலனை தான் தரிசித்து மகிழ பிரமன் எனக்கு நாலாயிரம் கண் படைக்காதுவிட்டு விட்டானே.
92. திருமால் மருகன்,வள்ளி நாயகன், சேவற்கொடியோன், சூர்மாவை அட்டவன் ஆகிய திருச்செங்கோட்டுவேலனை வாழ்த்த நன்மைகள் கை கூடும்.
93. சூரனை அட்ட வேலயுத மூர்த்தியே அடியார்கள் கண்டு அனுபவிக்கும் ஞானபீடமாம் உனது திருவடியைத் தந்தருளுக.
94. திருமாலின் பாஞ்ச சன்னியத்தின் ஓசை வினண்ணுலகம் ஒன்றிலே சோலையிலும்- வாவியிலும் கேட்டது. முருகவேளின் கிண்கிணி ஓசையோ பதினான்கு உலகங்களிலும் கேட்டது.
95. மாதர் அவயவங்களை விரும்பும் நெஞ்சமே வள்ளியை நாடிச் சென்ற திருத்தணிகை நாயகனை விரும்புவாயாக.
96. உண்மைப் பொருள் என்பது முருகவேளின் உபதேசத்தால் காணக் கூடியதாய்- யான் தான் என்னும் துவித நிலை (அகங்கார) நிலை அற்றவர்க்குக் கிட்டுவதாகும் கொண்டிருந்த திருமாலும், திருமாலின் கையிலிருந்த சக்ராயுதமும் சங்கமும்- யாவும் சிதறுண்டு மயிலின் காலின் கீழ் விழுந்து கிடப்பனவாகும்.
97. முருகவேளின் உத்தரவு இருந்தால் மயில் எங்குள்ள உயிர்களையும் காத்து ரக்ஷிக்கும்.
98. மயில் ஆதி சேடனைத் தாக்க- அந்தப் பாம்பு அஞ்சிப் புரள்வதால் அதன் முடியிலிருந்த மாணிக்கங்களும், அதன் மேல் பள்ளி கொண்டிருந்த திருமாலும், திருமாலின் கையிலிருந்த சக்ராயுதமும், சங்கமும்- யாவும் சிதறுண்டு மயிலின் காலின் கீழ் வீழ்ந்து கிடப்பனவாகும்.
99. முருகா இந்த நிலையிலா வாழ்க்கையில் திண்டாடும் படி ஏற்பட்ட என் விதியை நினைந்து எம் மனம் வேகின்றது. நற்கதிபெறும் வழியைக் காண்கின்றேன் இல்லை.
100. படர்ந்து பற்ற ஒரு கொம்பில்லாத கொடி போலத் தவிக்கின்ற என்னை ,முருகா உனது திருவடியிற் சேர்த்துக் காத்தருளுக.
101. முருகன் என்னை அடியவர் கூட்டத்திற் சேர்த்து விட்டான். அதனால் என் வினை ஒழிந்தது. பிறவி ஒழிந்தது.
                                          நூற் பயன்
102. கந்தர் அலங்காரத்தில் ஒரே பாடல் கற்று அறிந்தவர்கள் கூட பொல்லா அரசர், யமன், புலி,கரடி, யானை இவைகளுக்கு பயப்பட மாட்டார்கள். இருள் சூழ நரகை அவர் அணுகார். துஷ்ட நோய் அவரை அணுகா.
103. திருவடி, தண்டை, சிலம்பு, வேல், கடப்ப மாலை, பன்னிரு தோள், ஆறு திருமுகம், பன்னிரு கண்கள் இவை விளங்க வந்த திருஓலக்கக் காட்சி என் உள்ளத்திற் அப்படியே நிலை பெற்று விட்டது.
104. திருமால் மெச்சும் வேலனே அசுரர்களைச் சங்கரித்தவனே. நினைப்பு மறப்பு அற்ற அருள் நிலையில் இருந்து உன்னைத் துதிக்க உன் திருவடியைத் தந்தருளுக.
105. அடியேன் திருச்செங்கோட்டு முருகன் என எங்கே நினைத்தாலும் அவர் என் முன் வந்து நின்று அருளுவார்.
106. தணிகேசா என் உயிர்க்கு வரும் ஆபத்தை உணர்ந்து நான் உன்னை வணங்குகின்றேன் இல்லை.. எனது வினைகளைத் தீர்த்து அருள வேண்டுகின்றேன்.
107. செந்தூர்ப் பெருமாளே வள்ளி நாயகனே மயில் வாகனனே கொள்ளிவாய்ப்பட்ட எறும்பு போல என் மனம் குலைகின்றது என் மனத்துயரை ஒழித்தருளுக.
108. முருகவேளின் வேலும் திருக்கரமும் நமக்கு மெய்த் துணையாக இருப்பதால் நான் காலனுக்கு அஞ்சேன்.
                                                   வேலும் மயிலும் துணை.
                                                   
                                                   
                                                   